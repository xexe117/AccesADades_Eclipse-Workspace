La cadernera (Carduelis carduelis)[2] és un ocell de la família dels fringíl·lids.[3] El nom científic fa referència a la seua afició per les llavors dels cards, sobre els quals es posa per anar-les extraient una a una. El bec esmolat li permet fer-ho sense fer-se mal amb les espines que les protegeixen.[4]
Morfologia. Fa uns 12,5 cm de llargària. Té el bec esvelt i la cua forcada. Els adults tenen el cap blanc, negre i escarlata; les ales negres clapejades amb un color groc, el carpó blanquinós i la cua negra. Els immadurs presenten el cap, el dors i el pit d'un color grisenc, amb ratlles apagades.
Ecologia. Pot viure en jardins, arbres fruiters i conreus. A la tardor i a l'hivern busquen llavors de cards pels erms i a les vores de carreteres. Nia als arbres, generalment prop de la punta de la branca, ocasionalment en fileres. A Catalunya cria a gairebé tot el territori, si bé és més freqüent a les comarques costaneres i a les planes de l'interior.[5] Menja llavors de cards i d'altres plantes, fruits de bedolls i verns i, també i mentre són polls al niu, insectes.[4] Pot arribar a viure fins als 27 anys.[6][7][8] És un ocell sociable, que sovint viu en grups familiars i en estols si troben abundants cards.
Durant molts anys, la cadernera va ser explotada capturant-se en viu per a concursos de cant fins a l'any 2016, quan el Departament de Territori i Sostenibilitat de la Generalitat de Catalunya va anunciar la prohibició de la seva captura, deixant de donar llicències, complint així amb la directiva europea d'ocells després de diversos anys vulnerant-la.[9]